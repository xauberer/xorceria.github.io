---
layout: post
title: Wynajmę potwora
published: true
author: sr44089gk0g398f45gi0g9hyg354
comments: false
date: 2015-10-27 12:10:38
tags: [ ]
categories:
    - glosy-ze-swiata
    - ze-swiata
permalink: /pl/wynajme-potwora
---
Strachy i potwory są potrzebne. Nie można ich wszystkich zniszczyć, bo za bardzo są ludziom do życia niezbędne, ba &#8211; do szczęścia.

Potwór jest konkretny. Wiadomo, jakie ma złe moce, na kogo czyha, do czego kusi. Co najważniejsze &#8211; jest na zewnątrz. Ma konkretną formę &#8211; a to oznacza, że można z nim walczyć. Można go zranić &#8211; srebrem, czosnkiem, krzyżem, wodą święconą, modlitwą, mantrą, kadzidłem, rytualną kartiką albo wadżrą.

Jak już się taki znajdzie, porządny taki z solidnymi rogami, ogonem, mackami, złym okiem łypiącym, buchającą parą z pyska, kopytami, ogień piekielny podkowami krzeszący to można wynająć egzorcystę, wiedźmina, księdza, lamę, szamana &#8211; zrobi ze złem porządek, w końcu jest sługą bożym, wyższego porządku, oświeconego umysłu.

Ordnung i pokój boży będzie. W duszy jasno, na sercu ciepło. Pan na zamku, pleban w parafii, a człek szczęśliwy i spokojny na gospodarce. Rodzina na swoim. Żyć się będzie lepiej. Więcej wina będzie w biedronkowej promocji. Grzesznicy będą grzecznie wisieć i w piekle potem skwierczeć, jak bozia kazała. Dobrzy ludzie zaś będą mieli dobrze. Wszystko.

Na duszy będzie lekko, serce będzie rozradowane, umysł myśleniem ciężkim a zbędnym nie zmącony. Białe jest białe, czarne jest czarne, a całą resztę to pod ścianę. Swoje jest swoje, obce jest obce. My dobrzy, oni źli, nasze to samo zdrowie, a co od nich to pomór i zaraza.

Któżby taki doskonały porządek burzyć śmiał? Dawaj go tu zaraz, we dwa kije weźmiem, oćwiczym i oleju do głowy nalejem, a jak się szarpać będą &#8211; to i na nich mamy sposoby. Mądrzy się? Zara przestanie pyskować.

Nie trzeba będzie się uczyć współczesnej lingua franca ani żadnej innej francy. Zacni mężowie wyłożą, jak jest. Wyjaśnią świat. Nikt słowa złego ani uroku nie rzuci na ich mądrości krynicę, ani nie będzie poli… pole…. polimery…. polem…. no, gęby po próżnicy rozwierał, kiedy nikt mącenia słuchać nie chce. Bezeceństw i podszeptu do złego człekowi dobremu słuchać nie lza.